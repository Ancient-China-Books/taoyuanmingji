<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">陶淵明集-卷四</title>
<style type="text/css">

.style7 {
font-size: 75%;
}

</style>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
<div class="poem">
<h5>陶淵明集</h5> 　<span class="style9">卷四</span>
<hr/>
<h3>詩四十八首</h3>
<p class="style15">擬古九首</p>
<p>榮榮窗下蘭，密密堂前柳。<br/>
    初與君別時，不謂行當久。<br/>
    出門萬里客，中道逢嘉友。<br/>
    未言心相醉，不在接杯酒。<br/>
    蘭枯柳亦衰，遂令此言負。<br/>
    多謝諸少年，相知不中厚。<br/>
    意氣傾人命，離隔復何有？</p>
<p>辭家夙嚴駕，當往志無終。<br/>
    問君今何行？非商復非戎。<br/>
    聞有田子春，節義為士雄。<br/>
    斯人久已死，鄉里習其風。<br/>
    生有高世名，既沒傳無窮。<br/>
    不學狂馳子，直在百年中。</p>
<p>仲春遘時雨，始雷發東隅。<br/>
    眾蟄各潛駭，草木從橫舒。<br/>
    翩翩新來燕，雙雙入我廬。<br/>
    先巢故尚在，相將還舊居。<br/>
    自從分別來，門庭日荒蕪。<br/>
    我心固匪石，君情定何如？</p>
<p>迢迢百尺樓，分明望四荒。<br/>
    暮作歸雲宅，朝為飛鳥堂。<br/>
    山河滿目中，平原獨茫茫。<br/>
    古時功名士，慷慨爭此場。<br/>
    一旦百歲後，相與還北邙。<br/>
    松柏為人伐，高墳互低昂。<br/>
    頹基無遺主，游魂在何方？<br/>
    榮華誠足貴，亦復可憐傷！</p>
<p>東方有一士，被服常不完。<br/>
    三旬九遇食，十年著一冠。<br/>
    辛苦無此比，常有好容顏。<br/>
    我欲觀其人，晨去越河關。<br/>
    青松夾路生，白雲宿檐端。<br/>
    知我故來意，取琴為我彈。<br/>
    上弦驚別鶴，下弦操孤鸞。<br/>
    願留就君住，從今至歲寒。</p>
<p>蒼蒼谷中樹，冬夏常如茲。<br/>
    年年見霜雪，誰謂不知時？<br/>
    厭聞世上語，結友到臨淄。<br/>
    稷下多談士，指彼決吾疑。<br/>
    裝束既有日，已與家人辭。<br/>
    行行停出門，還坐更自思。<br/>
    不怨道里長，但畏人我欺。<br/>
    萬一不合意，永為世笑之。<br/>
    伊懷難具道，為君作此詩。</p>
<p>日暮天無雲，春風扇微和。<br/>
    佳人美清夜，達曙酣且歌。<br/>
    歌竟長歎息，持此感人多。<br/>
    皎皎雲間月，灼灼葉中華。<br/>
    豈無一時好，不久當如何？</p>
<p>少時壯且厲，撫劍獨行游。<br/>
    誰言行游近，張掖至幽州。<br/>
    飢食首陽薇，渴飲易水流。<br/>
    不見相知人，惟見古時丘。<br/>
    路邊兩高墳，伯牙與莊周。<br/>
    此士難再得，吾行欲何求？</p>
<p>種桑長江邊，三年望當采。<br/>
    枝條始欲茂，忽值山河改。<br/>
    柯葉自摧折，根株浮滄海。<br/>
    春蠶既無食，寒衣欲誰待？<br/>
    本不植高原，今日復何悔！</p>
<p class="style15"><br/>
    雜詩十二首</p>
<p>人生無根蒂，飄如陌上塵。<br/>
    分散逐風轉，此已非常身。<br/>
    落地為兄弟，何必骨肉親！<br/>
    得歡當作樂，斗酒聚比鄰。<br/>
    盛年不重來，一日難再晨。<br/>
    及時當勉勵，歲月不待人。</p>
<p>白日淪西河，素月出東嶺。<br/>
    遙遙萬里輝，蕩蕩空中景。<br/>
    風來入房戶，夜中枕席冷。<br/>
    氣變悟時易，不眠知夕永。<br/>
    欲言無予和，揮杯勸孤影。<br/>
    日月擲人去，有志不獲騁。<br/>
    念此懷悲棲，終曉不能靜。</p>
<p>榮華難久居，盛衰不可量。<br/>
    昔為三春蕖，今作秋蓮房。<br/>
    嚴霜結野草，枯悴未遽央。<br/>
    日月有環周，我去不再陽。<br/>
    眷眷往昔時，憶此斷人腸。</p>
<p>丈夫志四海，我願不知老。<br/>
    親戚共一處，子孫還相保。<br/>
    觴絃肆朝日，罇中酒不燥。<br/>
    緩帶盡歡娛，起晚眠常早。<br/>
    孰若當世士，冰炭滿懷抱。<br/>
    百年歸丘壟，用此空名道？</p>
<p>憶我少壯時，無樂自欣豫。<br/>
    猛志逸四海，騫翮思遠翥。<br/>
    荏苒歲月頹，此心稍已去。<br/>
    值歡無復娛，每每多憂慮。<br/>
    氣力漸衰損，轉覺日不如。<br/>
    壑舟無須臾，引我不得住。<br/>
    前塗當幾許？未知止泊處。<br/>
    古人惜寸陰，念此使人懼。</p>
<p>昔聞長者言，掩耳每不喜。<br/>
    奈何五十年，忽已親此事。<br/>
    求我盛年歡，一毫無復意。<br/>
    去去轉欲遠，此生豈再值？<br/>
    傾家時作樂，竟此歲月駛。<br/>
    有子不留金，何用身後置。</p>
<p>日月不肯遲，四時相催迫。<br/>
    寒風拂枯條，落葉掩長陌。<br/>
    弱質與運頹，玄鬢早已白。<br/>
    素標插人頭，前塗漸就窄。<br/>
    家為逆旅舍，我如當去客。<br/>
    去去欲何之，南山有舊宅。</p>
<p>代耕本非望，所業在田桑。<br/>
    躬親未曾替，寒餒常糟糠。<br/>
    豈期過滿腹，但願飽粳糧。<br/>
    御冬足大布，麤絺以應陽。<br/>
    政爾不能得，哀哉亦可傷！<br/>
    人皆盡獲宜，拙生失其方。<br/>
    理也可奈何，且為陶一觴。</p>
<p>遙遙從羇役，一心處兩端。<br/>
    掩淚汎東逝，順流追時遷。<br/>
    日沒星與昴，勢翳西山巔。<br/>
    蕭條隔天涯，惆悵念常飡。<br/>
    慷慨思南歸，路遐無由緣。<br/>
    關梁難虧替，絕音寄斯篇。</p>
<p>閑居執蕩志，時駛不可稽。<br/>
    驅役無停息，軒裳逝東崖。<br/>
    泛舟擬董司，悲風激我懷。<br/>
    歲月有常御，我來淹已彌。<br/>
    慷慨憶綢繆，此情久已離。<br/>
    荏苒經十載，暫為人所羇。<br/>
    庭宇翳餘木，倏忽日月虧。</p>
<p>我行未云遠，回顧慘風涼。<br/>
    春燕應節起，高飛拂塵梁。<br/>
    邊雁悲無所，代謝歸北鄉。<br/>
    離鵾鳴清池，涉暑經秋霜。<br/>
    愁人難為辭，遙遙春夜長。</p>
<p>嫋嫋松摽崖，婉孌柔童子。<br/>
    年始三五間，喬柯何可倚？<br/>
    養色含津氣，粲然有心理。</p>
<p><br/>
<span class="style15">詠貧士七首</span></p>
<p>萬族各有託，孤雲獨無依。<br/>
    曖曖空中滅，何時見餘暉？<br/>
    朝霞開宿霧，眾鳥相與飛。<br/>
    遲遲出林翮，未夕復來歸。<br/>
    量力守故轍，豈不寒與飢？<br/>
    知音茍不存，已矣何所悲。</p>
<p>凄厲歲云暮，擁褐曝前軒。<br/>
    南圃無遺秀，枯條盈北園。<br/>
    傾壺絕餘瀝，窺竈不見煙。<br/>
    詩書塞座外，日昃不遑研。<br/>
    閑居非陳厄，竊有慍見言。<br/>
    何以慰吾懷？賴古多此賢。</p>
<p>榮叟老帶索，欣然方彈琴。<br/>
    原生納決屨，清歌暢商音。<br/>
    重華去我久，貧士世相尋。<br/>
    弊襟不掩肘，藜羹常乏斟。<br/>
    豈忘襲輕裘？茍得非所欽。<br/>
    賜也徒能辯，乃不見吾心。</p>
<p>安貧守賤者，自古有黔婁。<br/>
    好爵吾不榮，厚饋吾不酬。<br/>
    一旦壽命盡，弊服仍不周。<br/>
    豈不知其極，非道故無憂。<br/>
    從來將千載，未復見斯儔。<br/>
    朝與仁義生，夕死復何求？</p>
<p>袁安困積雪，邈然不可干。<br/>
    阮公見錢入，即日棄其官。<br/>
    芻藁有常溫，采莒足朝飡。<br/>
    豈不實辛苦？所懼非飢寒。<br/>
    貧富常交戰，道勝無戚顏。<br/>
    至德冠邦閭，清節映西關。</p>
<p>仲蔚愛窮居，繞宅生蒿蓬。<br/>
    翳然絕交游，賦詩頗能工。<br/>
    舉世無知者，止有一劉龔。<br/>
    此士胡獨然？寔由罕所同。<br/>
    介焉安其業，所樂非窮通。<br/>
    人事固以拙，聊得長相從。</p>
<p>昔在黃子廉，彈冠佐名州。<br/>
    一朝辭吏歸，清貧略難儔。<br/>
    年饑感仁妻，泣涕向我流。<br/>
    丈夫雖有志，固為兒女憂。<br/>
    惠孫一晤歎，腆贈竟莫酬。<br/>
    誰云固窮難，邈哉此前修。</p>
<p><br/>
<span class="style15">詠二疏</span></p>
<p>大象轉四時，功成者自去。<br/>
    借問衰周來，幾人得其趣？<br/>
    游目漢廷中，二疏復此舉。<br/>
    高嘯返舊居，長揖儲君傅。<br/>
    餞送傾皇朝，華軒盈道路。<br/>
    離別情所悲，餘榮何足顧。<br/>
    事勝感行人，賢哉豈常譽？<br/>
    厭厭閭里歡，所營非近務。<br/>
    促席延故老，揮觴道平素。<br/>
    問金終寄心，清言曉未悟。<br/>
    放意樂餘年，遑恤身後慮。<br/>
    誰云其人亡，久而道彌著。</p>
<p><br/>
<span class="style15">詠三良</span></p>
<p>彈冠乘通津，但懼時我遺。<br/>
    服勤盡歲月，常恐功愈微。<br/>
    忠情謬獲露，遂為君所私。<br/>
    出則陪文輿，入必侍丹幃。<br/>
    箴規嚮已從，計議初無虧。<br/>
    一朝長逝後，願言同此歸。<br/>
    厚恩固難忘，君命安可違？<br/>
    臨穴罔惟疑，投義志攸希。<br/>
    荊棘籠高墳，黃鳥聲正悲。<br/>
    良人不可贖，泫然沾我衣。</p>
<p><br/>
<span class="style15">詠荊軻</span></p>
<p>燕丹善養士，志在報強嬴。<br/>
    招集百夫良，歲暮得荊卿。<br/>
    君子死知己，提劍出燕京。<br/>
    素驥鳴廣陌，慷慨送我行。<br/>
    雄髮指危冠，猛氣衝長纓。<br/>
    飲餞易水上，四座列群英。<br/>
    漸離擊悲筑，宋意唱高聲。<br/>
    蕭蕭哀風逝，淡淡寒波生。<br/>
    商音更流涕，羽奏壯士驚。<br/>
    一去知不歸，且有後世名。<br/>
    登車何時顧，飛蓋入秦庭。<br/>
    凌厲越萬里，逶迤過千城。<br/>
    圖窮事自至，豪主正怔營。<br/>
    惜哉劍術疏，奇功遂不成。<br/>
    其人雖已沒，千載有餘情。</p>
<p><br/>
<span class="style15">讀山海經十三首</span></p>
<p>孟夏草木長，繞屋樹扶疏。<br/>
    眾鳥欣有託，吾亦愛吾廬。<br/>
    既耕亦已種，時還讀我書。<br/>
    窮巷隔深轍，頗迴故人車。<br/>
    歡然酌春酒，摘我園中蔬。<br/>
    微雨從東來，好風與之俱。<br/>
    泛覽周王傳，流觀山海圖。<br/>
    俯仰終宇宙，不樂復何如？</p>
<p>玉臺凌霞秀，王母怡妙顏。<br/>
    天地共俱生，不知幾何年。<br/>
    靈化無窮已，館宇非一山。<br/>
    高酣發新謠，寧效俗中言。</p>
<p>迢遞槐江嶺，是謂玄圃丘。<br/>
    西南望崑墟，光氣難與儔。<br/>
    亭亭明玕照，落落清瑤流。<br/>
    恨不及周穆，託乘一來游。</p>
<p>丹木生何許？迺在峚山陽。<br/>
    黃花復朱實，食之壽命長。<br/>
    白玉凝素液，瑾瑜發奇光。<br/>
    豈伊君子寶，見重我軒黃。</p>
<p>翩翩三青鳥，毛色奇可憐。<br/>
    朝為王母使，暮歸三危山。<br/>
    我欲因此鳥，具向王母言：<br/>
    在世無所須，惟酒與長年。</p>
<p>逍遙蕪皋上，杳然望扶木。<br/>
    洪柯百萬尋，森散覆暘谷。<br/>
    靈人侍丹池，朝朝為日浴。<br/>
    神景一登天，何幽不見燭。</p>
<p>粲粲三珠樹，寄生赤水陰。<br/>
    亭亭凌風桂，八幹共成林。<br/>
    靈鳳撫雲舞，神鸞調玉音。<br/>
    雖非世上寶，爰得王母心。</p>
<p>自古皆有沒，何人得靈長？<br/>
    不死復不老，萬歲如平常。<br/>
    赤泉給我飲，員丘足我糧。<br/>
    方與三辰游，壽考豈渠央。</p>
<p>夸父誕宏志，乃與日競走。<br/>
    俱至虞淵下，似若無勝負。<br/>
    神力既殊妙，傾河焉足有？<br/>
    餘迹寄鄧林，功竟在身後。</p>
<p>精衛銜微木，將以填滄海。<br/>
    形夭無千歲，猛志故常在。<br/>
    同物既無慮，化去不復悔。<br/>
    徒設在昔心，良晨詎可待？</p>
<p>巨猾肆威暴，欽駓違帝旨。<br/>
    窫窳強能變，祖江遂獨死。<br/>
    明明上天鑒，為惡不可履。<br/>
    長枯固已劇，鵔鸃豈足恃？</p>
<p>鴟鴸見城邑，其國有放士。<br/>
    念彼懷王世，當時數來止。<br/>
    青丘有奇鳥，自言獨見爾。<br/>
    本為迷者生，不以喻君子。</p>
<p>巖巖顯朝市，帝者慎用才。<br/>
    何以廢共鯀？重華為之來。<br/>
    仲父獻誠言，姜公乃見猜。<br/>
    臨沒告飢渴，當復何及哉！</p>
<p><br/>
<span class="style15">擬挽歌辭三首</span></p>
<p>有生必有死，早終非命促。<br/>
    昨暮同為人，今旦在鬼錄。<br/>
    魂氣散何之？枯形寄空木。<br/>
    嬌兒索父啼，良友撫我哭。<br/>
    得失不復知，是非安能覺？<br/>
    千秋萬歲後，誰知榮與辱。<br/>
    但恨在世時，飲酒不得足。</p>
<p>在昔無酒飲，今但湛空觴。<br/>
    春醪生浮蟻，何時更能嘗？<br/>
    肴案盈我前，親舊哭我傍。<br/>
    欲語口無音，欲視眼無光。<br/>
    昔在高堂寢，今宿荒草鄉。<br/>
    荒草無人眠，極視正茫茫。<br/>
    一朝出門去，歸來良未央。</p>
<p>荒草何茫茫，白楊亦蕭蕭。<br/>
    嚴霜九月中，送我出遠郊。<br/>
    四面無人居，高墳正嶕嶢。<br/>
    馬為仰天鳴，風為自蕭條。<br/>
    幽室一已閉，千年不復朝。<br/>
    千年不復朝，賢達無奈何。<br/>
    向來相送人，各自還其家。<br/>
    親戚或餘悲，他人亦已歌。<br/>
    死去何所道？託體同山阿。</p>
<p><br/>
<span class="style15">聯句</span></p>
<p>鳴雁乘風飛，去去當何極。<br/>
    念彼窮居士，如何不歎息。<span class="style7">淵明<br/>
</span>雖欲騰九萬，扶搖竟無力！<br/>
    遠招王子喬，雲駕庶可飭。<span class="style7">愔之</span><br/>
    顧侶正徘徊，離離翔天側。<br/>
    霜露豈不切，徒愛雙飛翼。<span class="style7">循之</span><br/>
    高柯濯條幹，遠眺同天色。<br/>
    思絕慶未看，徒使生迷惑。</p>
</div>

<!-- end .main --></div>
<!-- end #main --></div>

</div>



</body></html>
