<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">陶淵明集-卷一</title>
<style type="text/css">

.style7 {
font-size: 75%;
}
</style>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
<div class="poem">
<h5>陶淵明集</h5> 　<span class="style9">卷一</span>
<hr/>
<h3>詩九首四言</h3>
<p><span class="style15">停雲</span><span class="style7">并序</span></p>
<p class="style7">停雲，思親友也。罇湛新醪，園列初榮，願言不從，歎息彌襟。</p>
<p>靄靄停雲，濛濛時雨。八表同昏，平路伊阻。<br/>
      靜寄東軒，春醪獨撫。良朋悠邈，搔首延佇。</p>
<p>停雲靄靄，時雨濛濛。八表同昏，平陸成江。<br/>
      有酒有酒，閑飲東窗。願言懷人，舟車靡從。</p>
<p>東園之樹，枝條再榮。競用新好，以招余情。<br/>
      人亦有言，日月于征。安得促席，說彼平生。</p>
<p>翩翩飛鳥，息我庭柯。斂翮閑止，好聲相和。<br/>
      豈無他人，念子寔多。願言不獲，抱恨如何！</p>
<p><span class="style15"><br/>
    時運</span><span class="style7">并序</span></p>
<p class="style7">時運，遊暮春也。春服既成，景物斯和，偶影獨遊，欣慨交心。</p>
<p>邁邁時運，穆穆良朝。襲我春服，薄言東郊。<br/>
      山滌餘靄，宇曖微霄。有風自南，翼彼新苗。</p>
<p>洋洋平津，乃漱乃濯。邈邈遐景，載欣載矚。<br/>
      稱心而言，人亦易足。揮茲一觴，陶然自樂。</p>
<p>延目中流，悠悠清沂。童冠齊業，閑詠以歸。<br/>
      我愛其靜，寤寐交揮。但恨殊世，邈不可追。</p>
<p>斯晨斯夕，言息其廬。花藥分列，林竹翳如。<br/>
      清琴橫床，濁酒半壺。黃唐莫逮，慨獨在余。</p>
<p><span class="style15"><br/>
    榮木</span><span class="style7">并序</span></p>
<p class="style7">榮木，念將老也。日月推遷，已復有夏，總角聞道，白首無成。</p>
<p>采采榮木，結根于茲。晨耀其華，夕已喪之。<br/>
      人生若寄，顦顇有時。靜言孔念，中心悵而。</p>
<p>采采榮木，于茲托根。繁華朝起，慨暮不存。<br/>
      貞脆由人，禍福無門。匪道曷依，匪善奚敦。</p>
<p>嗟予小子，稟茲固陋。徂年既流，業不增舊。<br/>
      志彼不舍，安此日富。我之懷矣，怛焉內疚。</p>
<p>先師遺訓，余豈云墜？四十無聞，斯不足畏！<br/>
      脂我名車，策我名驥，千里雖遙，孰敢不至！    </p>
<p><span class="style15"><br/>
    贈長沙公</span><span class="style7">并序</span></p>
<p class="style7">長沙公於余為族祖，同出大司馬。昭穆既遠，以為路人。經過潯陽，臨別贈此。</p>
<p>同源分流，人易世疎。慨然寤歎，念茲厥初。<br/>
      禮服遂悠，歲月眇徂。感彼行路，眷然躊躇。</p>
<p>於穆令族，允構斯堂。諧氣冬暄，映懷圭璋。<br/>
      爰采春花，載警秋霜。我曰欽哉，實宗之光。</p>
<p>伊余云遘，在長忘同。笑言未久，逝焉西東。<br/>
      遙遙三湘，滔滔九江，山川阻遠，行李時通。</p>
<p>何以寫心，貽此話言。進簣雖微，終焉為山。<br/>
      敬哉離人，臨路淒然。款襟或遼，音問其先。    </p>
<p class="style15"><br/>
    酬丁柴桑</p>
<p>有客有客，爰來爰止，秉直司聰，于惠百里。<br/>
    飡勝如歸，聆善若始。</p>
<p>匪惟諧也，屢有良遊。載言載眺，以寫我憂。<br/>
      放歡一遇，既醉還休。寔欣心期，方從我遊。    </p>
<p><span class="style15"><br/>
    答龐參軍</span><span class="style7">并序</span></p>
<p class="style7">龐為衛軍參軍，從江陵使上都，過潯陽見贈。</p>
<p>衡門之下，有琴有書，載彈載詠，爰得我娛。<br/>
      豈無他好？樂是幽居。朝為灌園，夕偃蓬廬。</p>
<p>人之所寶，尚或未珍。不有同愛，云胡以親？<br/>
      我求良友，寔覯懷人。懽心孔洽，棟宇惟鄰。</p>
<p>伊余懷人，欣德孜孜。我有旨酒，與汝樂之。<br/>
      乃陳好言，乃著新詩。一日不見，如何不思！</p>
<p>嘉遊未斁，誓將離分，送爾于路，銜觴無欣。<br/>
      依依舊楚，邈邈西雲，之子之遠，良話曷聞。</p>
<p>昔我云別，倉庚載鳴；今也遇之，霰雪飄零。<br/>
      大藩有命，作使上京，豈忘宴安？王事靡寧。</p>
<p>慘慘寒日，肅肅其風，翩彼方舟，容裔江中。<br/>
      勗哉征人，在始思終。敬茲良辰，以保爾躬。</p>
<p><br/>
<span class="style15">勸農</span></p>
<p>悠悠上古，厥初生民，傲然自足，抱朴含真。<br/>
      智巧既萌，資待靡因。誰其贍之？實賴哲人。</p>
<p>哲人伊何？時為后稷。贍之伊何？實曰播殖。<br/>
      舜既躬耕，禹亦稼穡，遠若周典，八政始食。</p>
<p>熙熙令音，猗猗原陸，卉木繁榮，和風清穆。<br/>
      紛紛士女，趨時競逐；桑婦宵征，農夫野宿。</p>
<p>氣節易過，和澤難久。冀缺攜儷，沮溺結耦。<br/>
      相彼賢達，猶勤壟畝；矧伊眾庶，曳裾拱手！</p>
<p>民生在勤，勤則不匱。宴安自逸，歲暮奚冀？<br/>
      儋石不儲，饑寒交至。顧爾儔列，能不懷愧！</p>
<p>孔耽道德，樊須是鄙。董樂琴書，田園不履。<br/>
      若能超然，投迹高軌，敢不斂衽，敬贊德美。    </p>
<p class="style15"><br/>
    命子</p>
<p>悠悠我祖，爰自陶唐。邈為虞賓，歷世重光。<br/>
      御龍勤夏，豕韋翼商。穆穆司徒，厥族以昌。</p>
<p>紛紛戰國，漠漠衰周，鳳隱於林，幽人在丘。<br/>
      逸虯遶雲，奔鯨駭流。天集有漢，眷予愍侯。</p>
<p>於赫愍侯，運當攀龍，撫劍夙邁，顯茲武功。<br/>
      書誓山河，啟土開封。亹亹丞相，允迪前蹤。</p>
<p>渾渾長源，蔚蔚洪柯。群川載導，眾條載羅。<br/>
      時有語默，運因隆窊，在我中晉，業融長沙。</p>
<p>桓桓長沙，伊勳伊德。天子疇我，專征南國。<br/>
      功遂辭歸，臨寵不忒。孰謂斯心，而近可得？</p>
<p>肅矣我祖，慎終如始。直方二臺，惠和千里。<br/>
      於皇仁考，淡焉虛止，寄迹風雲，寘茲慍喜。</p>
<p>嗟余寡陋，瞻望弗及。顧慚華鬢，負影隻立。<br/>
      三千之罪，無後為急。我誠念哉，呱聞爾泣。</p>
<p>卜云嘉日，占亦良時。名汝曰儼，字汝求思。<br/>
      溫恭朝夕，念茲在茲。尚想孔伋，庶其企而！</p>
<p>厲夜生子，遽而求火。凡百有心，奚特於我。<br/>
      既見其生，實欲其可。人亦有言，斯情無假。</p>
<p>日居月諸，漸免于孩。福不虛至，禍亦易來。<br/>
      夙興夜寐，願爾斯才。爾之不才，亦已焉哉！    </p>
<p class="style15"><br/>
    歸鳥</p>
<p>翼翼歸鳥，晨去於林。遠之八表，近憩雲岑。<br/>
      和風不洽，翻翮求心。顧儔相鳴，景庇清陰。</p>
<p>翼翼歸鳥，載翔載飛。雖不懷遊，見林情依。<br/>
      遇雲頡頏，相鳴而歸。遐路誠悠，性愛無遺。</p>
<p>翼翼歸鳥，馴林徘徊。豈思天路，欣及舊棲。<br/>
      雖無昔侶，眾聲每諧。日夕氣清，悠然其懷。</p>
<p>翼翼歸鳥，戢羽寒條。遊不曠林，宿則森標。<br/>
      晨風清興，好音時交。矰繳奚施，已卷安勞？</p>
</div>

<!-- end .main --></div>
<!-- end #main --></div>

</div>



</body></html>
