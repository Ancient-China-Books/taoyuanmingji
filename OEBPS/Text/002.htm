<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">陶淵明集-卷二</title>
<style type="text/css">

.style7 {
font-size: 75%;
}

</style>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
<div class="poem">
<h5>陶淵明集</h5> 　<span class="style9">卷二</span>
<hr/>
<h3>詩二十九首</h3>
<p><span class="style15">形影神</span><span class="style7">并序</span></p>
<p class="style7">貴賤賢愚，莫不營營以惜生，斯甚惑焉。故極陳形影之苦，言神辨自然以釋之。好事君子，共取其心焉。</p>
<p>　　<span class="style15">形贈影</span></p>
<p>天地長不沒，山川無改時；<br/>
      草木得常理，霜露榮悴之。<br/>
      謂人最靈智，獨復不如茲！<br/>
      適見在世中，奄去靡歸期。<br/>
      奚覺無一人，親識豈相思！<br/>
      但餘平生物，舉目情淒洏。<br/>
      我無騰化術，必爾不復疑。<br/>
      願君取吾言，得酒莫茍辭。</p>
<p>　　<span class="style15">影答形</span></p>
<p>存生不可言，衛生每苦拙。<br/>
      誠願遊崑華，邈然茲道絕。<br/>
      與子相遇來，未嘗異悲悅；<br/>
      憩蔭若暫乖，止日終不別。<br/>
      此同既難常，黯爾俱時滅；<br/>
      身沒名亦盡，念之五情熱。<br/>
      立善有遺愛，胡為不自竭？<br/>
      酒云能消憂，方此詎不劣！</p>
<p>　　<span class="style15">神釋</span></p>
<p>大釣無私力，萬理自森著。<br/>
      人為三才中，豈不以我故！<br/>
      與君雖異物，生而相依附，<br/>
      結託善惡同，安得不相語！<br/>
      三皇大聖人，今復在何處？<br/>
      彭祖壽永年，欲留不得住。<br/>
      老少同一死，賢愚無復數。<br/>
      日醉或能忘，將非促齡具？<br/>
      立善常所欣，誰當為汝譽？<br/>
      甚念傷吾生，正宜委運去。<br/>
      縱浪大化中，不喜亦不懼，<br/>
      應盡便須盡，無復獨多慮。    </p>
<p><br/>
<span class="style15">九日閑居</span><span class="style7">并序</span></p>
<p class="style7">余閑居，愛重九之名。秋菊盈園，而持醪靡由，空服九華，寄懷於言。</p>
<p>世短意常多，斯人樂久生。<br/>
      日月依辰至，舉俗愛其名。<br/>
      露淒暄風息，氣澈天象明。<br/>
      往鷰無遺影，來鴈有餘聲。<br/>
      酒能祛百慮，菊為制頹齡。<br/>
      如何蓬廬士，空視時運傾！<br/>
      塵爵恥虛罍，寒華徒自榮。<br/>
      斂襟獨閑謠，緬焉起深情。<br/>
      棲遲固多娛，淹留豈無成？</p>
<p><br/>
<span class="style15">歸園田居五首</span></p>
<p>      少無適俗韻，性本愛丘山。<br/>
      誤落塵網中，一去三十年。<br/>
      羈鳥戀舊林，池魚思故淵。<br/>
      開荒南野際，守拙歸園田。<br/>
      方宅十餘畝，草屋八九間；<br/>
      榆柳蔭後園，桃李羅堂前。<br/>
      曖曖遠人村，依依墟里煙；<br/>
      狗吠深巷中，雞鳴桑樹巔。<br/>
      戶庭無塵雜，虛室有餘閑。<br/>
      久在樊籠裏，復得返自然。</p>
<p>      野外罕人事，窮巷寡輪鞅；<br/>
      白日掩荊扉，虛室絕塵想。<br/>
      時復墟曲中，披草共來往；<br/>
      相見無雜言，但道桑麻長。<br/>
      桑麻日已長，我土日已廣，<br/>
      常恐霜霰至，零落同草莽。</p>
<p>      種豆南山下，草盛豆苗稀。<br/>
      晨興理荒穢，帶月荷鋤歸。<br/>
      道狹草木長，夕露沾我衣；<br/>
      衣沾不足惜，但使願無違！</p>
<p>      久去山澤遊，浪莽林野娛。<br/>
      試攜子姪輩，披榛步荒墟。<br/>
      徘徊丘壠間，依依昔人居；<br/>
      井竈有遺處，桑竹殘朽株。<br/>
      借問採薪者：此人皆焉如？<br/>
      薪者向我言：死沒無復餘。<br/>
      一世異朝市，此語真不虛。<br/>
      人生似幻化，終當歸空無。</p>
<p>      悵恨獨策還，崎嶇歷榛曲。<br/>
      山澗清且淺，遇以濯吾足。<br/>
      漉我新熟酒，隻雞招近局。<br/>
      日入室中闇，荊薪代明燭。<br/>
      歡來苦夕短，已復至天旭。</p>
<p><br/>
<span class="style15">遊斜川</span><span class="style7">並序</span></p>
<p class="style7">辛丑正月五日，天氣澄和，風物閑美，與二三鄰曲同遊斜川。臨長流，望曾城，魴鯉躍鱗於將夕，水鷗乘和以飜飛。彼南阜者，名實舊矣，不復乃為嗟探。若夫曾城，傍無依接，獨秀中臯，遙想靈山，有愛嘉名。欣對不足，率爾賦詩。悲日月之遂往，悼吾年之不留。各疏年紀鄉里，以記其時日。</p>
<p>開歲倏五日，吾生行歸休。<br/>
      念之動中懷，及辰為茲遊。<br/>
      氣和天惟澄，班坐依遠流；<br/>
      弱湍馳文魴，閑谷矯鳴鷗。<br/>
      迥澤散遊目，緬然睇曾丘。<br/>
      雖微九重秀，顧瞻無匹儔。<br/>
      提壺接賓侶，引滿更獻酬。<br/>
      未知從今去，當復如此不？<br/>
      中觴縱遙情，忘彼千載憂。<br/>
      且極今朝樂，明日非所求。</p>
<p><br/>
<span class="style15">示周續之祖企謝景夷三郎</span></p>
<p>負屙頹檐下，終日無一欣。<br/>
      藥石有時閑，念我意中人。<br/>
      相去不尋常，道路邈何因？<br/>
      周生述孔業，祖謝響然臻。<br/>
      道喪向千載，今朝復斯聞。<br/>
      馬隊非講肆，校書亦已勤。<br/>
      老夫有所愛，思與爾為鄰；<br/>
      願言誨諸子，從我潁水濱。</p>
<p><br/>
<span class="style15">乞食</span></p>
<p>飢來驅我去，不知竟何之！<br/>
      行行至斯里，叩門拙言辭。<br/>
      主人解余意，遺贈豈虛來？<br/>
      談話終日夕，觴至輒傾盃；<br/>
      情欣新知歡，言詠遂賦詩。<br/>
      感子漂母惠，愧我非韓才。<br/>
      銜戢知何謝，冥報以相貽。</p>
<p><br/>
<span class="style15">諸人共遊周家墓柏下</span></p>
<p>今日天氣佳，清吹與鳴彈。<br/>
      感彼柏下人，安得不為歡！<br/>
      清歌散新聲，綠酒開芳顏。<br/>
      未知明日事，余襟良已殫。</p>
<p><br/>
<span class="style15">怨詩楚調示龐主簿鄧治中</span></p>
<p>天道幽且遠，鬼神茫昧然。<br/>
      結髮念善事，僶俛六九年。<br/>
      弱冠逢世阻，始室喪其偏。<br/>
      炎火屢焚如，螟蜮恣中田。<br/>
      風雨縱橫至，收斂不盈廛。<br/>
      夏日長抱飢，寒夜無被眠；<br/>
      造夕思雞鳴，及晨願烏遷。<br/>
      在己何怨天，離憂悽目前。<br/>
      吁嗟身後名，於我若浮煙。<br/>
      慷慨獨悲歌，鍾期信為賢。</p>
<p><br/>
<span class="style15">答龐參軍</span><span class="style7">并序</span></p>
<p class="style7">三復來貺，欲罷不能。自爾鄰曲，冬春再交，款然良對，忽成舊遊。俗諺云：「數面成親舊」，況情過此者乎？人事好乖，便當語離；楊公所歎，豈惟常悲。吾抱疾多年，不復為文，本既不豐，復老病繼之。輒依周禮孔往復之義，且為別後相思之資。</p>
<p>相知何必舊，傾蓋定前言。<br/>
      有客賞我趣，每每顧林園。<br/>
      談諧無俗調，所說聖人篇。<br/>
      或有數斗酒，閑飲自歡然。<br/>
      我實幽居士，無復東西緣。<br/>
      物新人唯舊，弱毫多所宣。<br/>
      情通萬里外，形跡滯江山。<br/>
      君其愛體素，來會在何年？</p>
<p><br/>
<span class="style15">五月旦作和戴主簿</span></p>
<p>虛舟縱逸棹，回復遂無窮。<br/>
      發歲始俛仰，星紀奄將中。<br/>
      南窗罕悴物，北林榮且豐。<br/>
      神淵寫時雨，晨色奏景風。<br/>
      既來孰不去，人理固有終。<br/>
      居常待其盡，曲肱豈傷沖？<br/>
      遷化或夷險，肆志無窊隆。<br/>
      即事如已高，何必升華嵩！</p>
<p><br/>
<span class="style15">連雨獨飲</span></p>
<p>運生會歸盡，終古謂之然。<br/>
      世間有松喬，於今定何間？<br/>
      故老贈余酒，乃言飲得仙；<br/>
      試酌百情遠，重觴忽忘天。<br/>
      天豈去此哉！任真無所先。<br/>
      雲鶴有奇翼，八表須臾還。<br/>
      自我抱茲獨，僶俛四十年。<br/>
      形骸久已化，心在復何言。</p>
<p><br/>
<span class="style15">移居二首</span></p>
<p>昔欲居南村，非為卜其宅。<br/>
      聞多素心人，樂與數晨夕。<br/>
      懷此頗有年，今日從茲役。<br/>
      弊廬何必廣，取足蔽床席。<br/>
      鄰曲時時來，抗言談在昔。<br/>
      奇文共欣賞，疑義相與析。</p>
<p>      春秋多佳日，登高賦新詩。<br/>
      過門更相呼，有酒斟酌之。<br/>
      農務各自歸，閑暇輒相思。<br/>
      相思則披衣，言笑無厭時。<br/>
      此理將不勝，無為忽去茲。<br/>
      衣食當須紀，力耕不吾欺。</p>
<p><br/>
<span class="style15">和劉柴桑</span></p>
<p>山澤久見招，胡事乃躊躇？<br/>
      直為親舊故，未忍言索居。<br/>
      良辰入奇懷，挈杖還西廬。<br/>
      荒途無歸人，時時見廢墟。<br/>
      茅茨已就治，新疇復應畬。<br/>
      谷風轉淒薄，春醪解饑劬。<br/>
      弱女雖非男，慰情良勝無。<br/>
      栖栖世中事，歲月共相疎。<br/>
      耕織稱其用，過此奚所須。<br/>
      去去百年外，身名同翳如。</p>
<p><br/>
<span class="style15">酬劉柴桑</span></p>
<p>窮居寡人用，時忘四運周。<br/>
      櫚庭多落葉，慨然已知秋。<br/>
      新葵鬱北牖，嘉穟養南疇。<br/>
      今我不為樂，知有來歲不？<br/>
      命室攜童弱，良日登遠遊。</p>
<p><br/>
<span class="style15">和郭主簿二首</span></p>
<p>藹藹堂前林，中夏貯清陰；<br/>
      凱風因時來，回飆開我襟。<br/>
      息交遊閑業，臥起弄書琴。<br/>
      園蔬有餘滋，舊榖猶儲今。<br/>
      營己良有極，過足非所欽。<br/>
      舂秫作美酒，酒熟吾自斟，<br/>
      弱子戲我側，學語未成音。<br/>
      此事真復樂，聊用忘華簪。<br/>
      遙遙望白雲，懷古一何深。</p>
<p>      和澤周三春，清涼素秋節。<br/>
      露凝無遊氛，天高風景澈。<br/>
      陵岑聳逸峰，遙瞻皆奇絕。<br/>
      芳菊開林耀，青松冠巖列。<br/>
      懷此貞秀姿，卓為霜下傑。<br/>
      銜觴念幽人，千載撫爾訣。<br/>
      檢素不獲展，厭厭竟良月。</p>
<p><br/>
<span class="style15">於王撫軍座送客</span></p>
<p>秋日淒且厲，百卉具已腓。<br/>
      爰以履霜節，登高餞將歸。<br/>
      寒氣冒山澤，遊雲倏無依。<br/>
      洲渚四緬邈，風水互乖違。<br/>
      瞻夕欣良讌，離言聿云悲。<br/>
      晨鳥暮來還，懸車斂餘輝。<br/>
      逝止判殊路，旋駕悵遲遲。<br/>
      目送回舟遠，情隨萬化遺。</p>
<p><br/>
<span class="style15">與殷晉安別</span><span class="style7">并序</span></p>
<p class="style7">殷先作晉安南府長史椽，因居潯陽。後作大尉參軍，移家東下，作此以贈。</p>
<p>遊好非久長，一遇盡殷勤。<br/>
      信宿酬清話，益復知為親。<br/>
      去歲家南里，薄作少時鄰。<br/>
      負杖肆遊從，淹留忘宵晨。<br/>
      語默自殊勢，亦知當乖分，<br/>
      未謂事已及，興言在茲春。<br/>
      飄飄西來風，悠悠東去雲。<br/>
      山川千里外，言笑難為因。<br/>
      良才不隱世，江湖多賤貧。<br/>
      脫有經過便，念來存故人。</p>
<p><br/>
<span class="style15">贈羊長史</span><span class="style7">并序</span></p>
<p class="style7">左軍羊長史，銜使秦川，作此與之。</p>
<p>愚生三季後，慨然念黃虞。<br/>
      得知千載外，正賴古人書。<br/>
      賢聖留餘跡，事事在中都。<br/>
      豈忘遊心目，關河不可踰。<br/>
      九域甫已一，逝將理舟輿。<br/>
      聞君當先邁，負痾不獲俱。<br/>
      路若經商山，為我少躊躇，<br/>
      多謝綺與甪，精爽今何如？<br/>
      紫芝誰復採，深谷久應蕪，<br/>
      駟馬無貰患，貧賤有交娛。<br/>
      清謠結心曲，人乖運見疎。<br/>
      擁懷累代下，言盡意不舒。</p>
<p><br/>
<span class="style15">歲暮和張常侍</span></p>
<p>市朝淒舊人，驟驥感悲泉。<br/>
      明旦非今日，歲暮余何言。<br/>
      素顏斂光潤，白髮一已繁。<br/>
      闊哉秦穆談，旅力豈未愆！<br/>
      向夕長風起，寒雲沒西山；<br/>
      厲厲氣遂嚴，紛紛飛鳥還。<br/>
      民生鮮常在，矧伊愁苦纏。<br/>
      屢闕清酤至，無以樂當年。<br/>
      窮通靡攸慮，憔悴由化遷。<br/>
      撫己有深懷，履運增慨然。</p>
<p><br/>
<span class="style15">和胡西曹示顧賊曹</span></p>
<p>蕤賓五月中，清朝起南颸，<br/>
      不駛亦不遲，飄飄吹我衣。<br/>
      重雲蔽白日，閑雨紛微微。<br/>
      流目視西園，曄曄榮紫葵。<br/>
      於今甚可愛，奈何當復衰！<br/>
      感物願及時，每恨靡所揮。<br/>
      悠悠待秋稼，寥落將賒遲。<br/>
      逸想不可淹，猖狂獨長悲。</p>
<p><br/>
<span class="style15">悲從弟仲德</span></p>
<p>銜哀過舊宅，悲淚應心零。<br/>
      借問為誰悲？懷人在九冥。<br/>
      禮服名群從，恩愛若同生。<br/>
      門前執手時，何意爾先傾！<br/>
      在數竟未免，為山不及成。<br/>
      慈母沉哀疚，二胤纔數齡。<br/>
      雙位委空館，朝夕無哭聲。<br/>
      流塵集虛坐，宿草旅前庭。<br/>
      階除曠遊跡，園林獨餘情。<br/>
      翳然乘化去，終天不復形。<br/>
      遲遲將回步，惻惻悲襟盈。</p>
</div>

<!-- end .main --></div>
<!-- end #main --></div>

</div>



</body></html>
