<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">陶淵明集-卷三</title>
<style type="text/css">

.style7 {
font-size: 75%;
}

</style>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">
<div class="poem">
<h5>陶淵明集</h5> 　<span class="style9">卷三</span>
<hr/>
<h3>詩三十九首</h3>
<p class="style15">始作鎮軍參軍經曲阿</p>
<p>弱齡寄事外，委懷在琴書。<br/>
      被褐欣自得，屢空常晏如。<br/>
      時來茍冥會，宛轡憩通衢。<br/>
      投策命晨裝，暫與園田疎。<br/>
      眇眇孤舟逝，綿綿歸思紆。<br/>
      我行豈不遙，登降千里餘。<br/>
      目倦川塗異，心念山澤居。<br/>
      望雲慙高鳥，臨水愧游魚。<br/>
      真想初在襟，誰謂形迹拘？<br/>
      聊且憑化遷，終返班生廬。</p>
<p><br/>
<span class="style15">庚子歲五月中從都還阻風於規林二首</span></p>
<p>      行行循歸路，計日望舊居。<br/>
      一欣侍溫顏，再喜見友于。<br/>
      鼓棹路崎曲，指景限西隅。<br/>
      江山豈不險？歸子念前途。<br/>
      凱風負我心，戢枻守窮湖。<br/>
      高莽眇無界，夏木獨森疎。<br/>
      誰言客舟遠？近瞻百里餘。<br/>
    延目識南嶺，空歎將焉如。</p>
<p>      自古歎行役，我今始知之。<br/>
      山川一何曠，巽坎難與期。<br/>
      崩浪聒天響，長風無息時。<br/>
      久遊戀所生，如何淹在茲。<br/>
      靜念園林好，人間良可辭。<br/>
      當年詎有幾，縱心復何疑！    </p>
<p><br/>
<span class="style15">辛丑歲七月赴假還江陵夜行塗中</span></p>
<p>閑居三十載，遂與塵事冥。<br/>
      詩書敦宿好，林園無俗情。<br/>
      如何捨此去，遙遙至南荊。<br/>
      叩枻新秋月，臨流別友生。<br/>
      涼風起將夕，夜景湛虛明。<br/>
      昭昭天宇闊，皛皛川上平。<br/>
      懷役不遑寐，中宵尚孤征。<br/>
      商歌非吾事，依依在耦耕。<br/>
      投冠旋舊墟，不為好爵縈。<br/>
      養真衡茅下，庶以善自名。    </p>
<p><br/>
<span class="style15">癸卯歲始春懷古田舍二首</span></p>
<p>      在昔聞南畝，當年竟未踐。<br/>
      屢空既有人，春興豈自免。<br/>
      夙晨裝吾駕，啟塗情已緬。<br/>
      鳥哢歡新節，泠風送餘善。<br/>
      寒竹被荒蹊，地為罕人遠。<br/>
      是以植杖翁，悠然不復返。<br/>
    即理愧通識，所保詎乃淺。</p>
<p>      先師有遺訓，憂道不憂貧。<br/>
      瞻望邈難逮，轉欲志長勤。<br/>
      秉耒歡時務，解顏勸農人。<br/>
      平疇交遠風，良苗亦懷新。<br/>
      雖未量歲功，即事多所欣。<br/>
      耕種有時息，行者無問津。<br/>
      日入相與歸，壺漿勞近鄰。<br/>
    長吟掩柴門，聊為隴畝民。</p>
<p><br/>
<span class="style15">癸卯歲十二月中作與從弟敬遠</span></p>
<p>寢迹衡門下，邈與世相絕。<br/>
      顧眄莫誰知，荊扉晝常𨳲。<br/>
      凄凄歲暮風，翳翳經日雪。<br/>
      傾耳無希聲，在目皓已潔。<br/>
      勁氣侵襟袖，簞瓢謝屢設。<br/>
      蕭索空宇中，了無一可悅！<br/>
      歷覽千載書，時時見遺烈。<br/>
      高操非所攀，謬得固窮節。<br/>
      平津苟不由，栖遲詎為拙！<br/>
      寄意一言外，茲契誰能別。    </p>
<p><br/>
<span class="style15">乙巳歲三月為建威參軍使都經錢溪</span></p>
<p>我不踐斯境，歲月好已積。<br/>
      晨夕看山川，事事悉如昔。<br/>
      微雨洗高林，清飈矯雲翮。<br/>
      眷彼品物存，義風都未隔。<br/>
      伊余何為者，勉勵從茲役。<br/>
      一形似有制，素襟不可易。<br/>
      園田日夢想，安得久離析。<br/>
      終懷在歸舟，諒哉宜霜柏。    </p>
<p><br/>
<span class="style15">還舊居</span></p>
<p>疇昔家上京，六載去還歸。<br/>
      今日始復來，惻愴多所悲。<br/>
      阡陌不移舊，邑屋或時非。<br/>
      履歷周故居，鄰老罕復遺。<br/>
      步步尋往迹，有處特依依。<br/>
      流幻百年中，寒暑日相推。<br/>
      常恐大化盡，氣力不及衰。<br/>
      撥置且莫念，一觴聊可揮。</p>
<p><br/>
<span class="style15">戊申歲六月中遇火 </span></p>
<p>草廬寄窮巷，甘以辭華軒。<br/>
      正夏長風急，林室頓燒燔，<br/>
      一宅無遺宇，舫舟蔭門前。<br/>
      迢迢新秋夕，亭亭月將圓。<br/>
      果菜始復生，驚鳥尚未還。<br/>
      中宵竚遙念，一盼周九天。<br/>
      總髮抱孤介，奄出四十年。<br/>
      形迹憑化往，靈府長獨閑，<br/>
      貞剛自有質，玉石乃非堅。<br/>
      仰想東戶時，餘糧宿中田，<br/>
      鼓腹無所思，朝起暮歸眠。<br/>
      既已不遇茲，且遂灌我園。</p>
<p><br/>
<span class="style15">己酉歲九月九日</span></p>
<p>靡靡秋已夕，淒淒風露交。<br/>
      蔓草不復榮，園木空自凋。<br/>
      清氣澄餘滓，杳然天界高。<br/>
      哀蟬無留響，叢雁鳴雲霄。<br/>
      萬化相尋繹，人生豈不勞？<br/>
      從古皆有沒，念之中心焦。<br/>
      何以稱我情？濁酒且自陶。<br/>
      千載非所知，聊以永今朝。</p>
<p><br/>
<span class="style15">庚戌歲九月中於西田穫旱稻</span></p>
<p>人生歸有道，衣食固其端。<br/>
      孰是都不營，而以求自安。<br/>
      開春理常業，歲功聊可觀。<br/>
      晨出肆微勤，日入負禾還。<br/>
      山中饒霜露，風氣亦先寒。<br/>
      田家豈不苦，弗穫辭此難。<br/>
      四體誠乃疲，庶無異患干。<br/>
      盥濯息簷下，斗酒散襟顏。<br/>
      遙遙沮溺心，千載乃相關。<br/>
    但願長如此，躬耕非所歎。</p>
<p><br/>
<span class="style15">丙辰歲八月中於下潠田舍穫</span></p>
<p>貧居依稼穡，戮力東林隈。<br/>
    不言春作苦，常恐負所懷。<br/>
    司田眷有秋，寄聲與我諧。<br/>
    飢者歡初飽，束帶候鳴雞。<br/>
    揚檝越平湖，汎隨清壑迴。<br/>
    鬱鬱荒山裏，猿聲閑且哀。<br/>
    悲風愛靜夜，林鳥喜晨開。<br/>
    曰余作此來，三四星火頹。<br/>
    姿年逝已老，其事未云乖。<br/>
    遙謝荷蓧翁，聊得從君栖。</p>
<p><br/>
<span class="style15">飲酒二十首</span><span class="style7">并序</span></p>
<p class="style7">余閑居寡歡，兼比夜已長，偶有名酒，無夕不飲，顧影獨盡，忽焉復醉。既醉之後，輒題數句自娛，紙墨遂多，辭無詮次，聊命故人書之，以為歡笑爾。</p>
<p>衰榮無定在，彼此更共之。<br/>
    邵生瓜田中，寧似東陵時。<br/>
    寒暑有代謝，人道每如茲。<br/>
    達人解其會，逝將不復疑。<br/>
    忽與一觴酒，日夕歡相持。</p>
<p>積善云有報，夷叔在西山。<br/>
    善惡茍不應，何事空立言？<br/>
    九十行帶索，飢寒況當年。<br/>
    不賴固窮節，百世當誰傳。</p>
<p>道喪向千載，人人惜其情。<br/>
    有酒不肯飲，但顧世間名。<br/>
    所以貴我身，豈不在一生。<br/>
    一生復能幾，倏如流電驚。<br/>
    鼎鼎百年內，持此欲何成！</p>
<p>栖栖失羣鳥，日暮猶獨飛。<br/>
    裴回無定止，夜夜聲轉悲。<br/>
    厲響思清遠，去來何依依，<br/>
    因值孤生松，斂翮遙來歸。<br/>
    勁風無榮木，此蔭獨不衰。<br/>
    託身已得所，千載不相違。</p>
<p>結廬在人境，而無車馬喧。<br/>
    問君何能爾？心遠地自偏。<br/>
    采菊東籬下，悠然見南山。<br/>
    山氣日夕嘉，飛鳥相與還。<br/>
    此中有真意，欲辯已忘言。</p>
<p>行止千萬端，誰知非與是？<br/>
    是非茍相形，雷同共毀譽。<br/>
    三季多此事，達士似不爾。<br/>
    咄咄俗中惡，且當從黃綺。</p>
<p>秋菊有佳色，裛露掇其英。<br/>
    汎此忘憂物，遠我遺世情。<br/>
    一觴雖獨進，杯盡壺自傾。<br/>
    日入羣動息，歸鳥趨林鳴。<br/>
    嘯傲東軒下，聊復得此生。</p>
<p>青松在東園，衆草沒其姿。<br/>
    凝霜殄異類，卓然見高枝。<br/>
    連林人不覺，獨樹衆乃奇。<br/>
    提壺挂寒柯，遠望時復為。<br/>
    吾生夢幻間，何事紲塵羈。</p>
<p>清晨聞叩門，倒裳往自開。<br/>
    問子為誰與？田父有好懷。<br/>
    壺漿遠見候，疑我與時乖。<br/>
    襤縷茅檐下，未足為高栖。<br/>
    一世皆尚同，願君汨其泥。<br/>
    深感父老言，稟氣寡所諧。<br/>
    紆轡誠可學，違己詎非迷！<br/>
    且共歡此飲，吾駕不可回。</p>
<p>在昔曾遠游，直至東海隅。<br/>
    道路迥且長，風波阻中塗。<br/>
    此行誰使然？似為飢所驅。<br/>
    傾身營一飽，少許便有餘。<br/>
    恐此非名計，息駕歸閑居。</p>
<p>顏生稱為仁，榮公言有道。<br/>
    屢空不獲年，長飢至于老。<br/>
    
    雖留身後名，一生亦枯槁。<br/>
    死去何所知，稱心固為好。<br/>
    各養千金軀，臨化消其寶。<br/>
    裸葬何必惡，人當解其表。</p>
<p>長公曾一仕，壯節忽失時。<br/>
    杜門不復出，終身與世辭。<br/>
    仲理歸大澤，高風始在茲。<br/>
    一往便當已，何為復狐疑？<br/>
    去去當奚道，世俗久相欺。<br/>
    擺落悠悠談，請從余所之。</p>
<p>有客常同止，趣舍邈異境。<br/>
    一士長獨醉，一夫終年醒。<br/>
    醒醉還相笑，發言各不領。<br/>
    規規一何愚，兀傲差若穎。<br/>
    寄言酣中客，日沒燭當秉。</p>
<p>故人賞我趣，挈壺相與至。<br/>
    班荊坐松下，數斟已復醉。<br/>
    父老雜亂言，觴酌失行次。<br/>
    不覺知有我，安知物為貴。<br/>
    悠悠迷所留，酒中有深味。</p>
<p>貧居乏人工，灌木荒余宅。<br/>
    班班有翔鳥，寂寂無行迹。<br/>
    宇宙一何悠，人生少至百。<br/>
    歲月相催逼，鬢邊早已白。<br/>
    若不委窮達，素抱深可惜。</p>
<p>少年罕人事，游好在六經。<br/>
    行行向不惑，淹留自無成。<br/>
    竟抱固窮節，飢寒飽所更。<br/>
    弊廬交悲風，荒草沒前庭。<br/>
    披褐守長夜，晨雞不肯鳴。<br/>
    孟公不在茲，終以翳吾情。</p>
<p>幽蘭生前庭，含薰待清風。<br/>
    清風脫然至，見別蕭艾中。<br/>
    行行失故路，任道或能通。<br/>
    覺悟當念還，鳥盡廢良弓。</p>
<p>子雲性嗜酒，家貧無由得。<br/>
    時賴好事人，載醪祛所惑。<br/>
    觴來為之盡，是諮無不塞。<br/>
    有時不肯言，豈不在伐國。<br/>
    仁者用其心，何嘗失顯默。</p>
<p>疇昔苦長飢，投耒去學仕。<br/>
    將養不得節，凍餒固纏己。<br/>
    是時向立年，志意多所恥。<br/>
    遂盡介然分，終死歸田里。<br/>
    冉冉星氣流，亭亭復一紀。<br/>
    世路廓悠悠，楊朱所以止。<br/>
    雖無揮金事，濁酒聊可恃。</p>
<p>羲農去我久，舉世少復真。<br/>
    汲汲魯中叟，彌縫使其淳。<br/>
    鳳鳥雖不至，禮樂暫得新。<br/>
    洙泗輟微響，漂流逮狂秦。<br/>
    詩書復何罪，一朝成灰塵。<br/>
    區區諸老翁，為事誠殷勤。<br/>
    如何絕世下，六籍無一親！<br/>
    終日馳車走，不見所問津。<br/>
    若復不快飲，空負頭上巾。<br/>
    但恨多謬誤，君當恕醉人。</p>
<p><br/>
<span class="style15">止酒</span></p>
<p>居止次城邑，逍遙自閑止。<br/>
    坐止高蔭下，步止蓽門裏。<br/>
    好味止園葵，大歡止稚子。<br/>
    平生不止酒，止酒情無喜。<br/>
    暮止不安寢，晨止不能起。<br/>
    日日欲止之，營衛止不理。<br/>
    徒知止不樂，未信止利己。<br/>
    始覺止為善，今朝真止矣。<br/>
    從此一止去，將止扶桑涘。<br/>
    清顏止宿容，奚止千萬祀。</p>
<p><br/>
<span class="style15">述酒</span></p>
<p>重離照南陸，鳴鳥聲相聞。<br/>
    秋草雖未黃，融風久已分。<br/>
    素礫皛脩渚，南嶽無餘雲。<br/>
    豫章抗高門，重華固靈墳。<br/>
    流淚抱中歎，傾耳聽司晨。<br/>
    神州獻嘉粟，西靈為我馴。<br/>
    諸梁董師旅，芊勝喪其身。<br/>
    山陽歸下國，成名猶不勤。<br/>
    卜生善斯牧，安樂不為君。<br/>
    平王去舊京，峽中納遺薰。<br/>
    雙陵甫云育，三趾顯奇文。<br/>
    王子愛清吹，日中翔河汾。<br/>
    朱公練九齒，閑居離世紛。<br/>
    峨峨西嶺內，偃息常所親。<br/>
    天容自永固，彭殤非等倫。</p>
<p><br/>
<span class="style15">責子</span><span class="style7">舒儼、宣俟、雍份、端佚、通佟。凡五人，舒、宣、雍、端、通，皆小名也。</span></p>
<p>白髮被兩鬢，肌膚不復實。<br/>
    雖有五男兒，總不好紙筆。<br/>
    阿舒已二八，懶惰故無匹。<br/>
    阿宣行志學，而不愛文術。<br/>
    雍端年十三，不識六與七。<br/>
    通子垂九齡，但覓梨與栗。<br/>
    天運茍如此，且進杯中物。</p>
<p><br/>
<span class="style15">有會而作</span><span class="style7">并序</span></p>
<p class="style7">舊穀既沒，新穀未登，頗為老農，而值年災，日月尚悠，為患未已。登歲之功，既不可希，朝夕所資，煙火裁通。旬日已來，日念飢乏，歲云夕矣，慨然永懷，今我不述，後生何聞哉！</p>
<p>弱年逢家乏，老至更長飢。<br/>
    菽麥實所羨，孰敢慕甘肥！<br/>
    惄如亞九飯，當暑厭寒衣。<br/>
    歲月將欲暮，如何辛苦悲。<br/>
    常善粥者心，深恨蒙袂非。<br/>
    嗟來可足吝，徒沒空自遺。<br/>
    斯濫豈彼志，固窮夙所歸。<br/>
    餒也已矣夫，在昔余多師。</p>
<p><br/>
<span class="style15">蠟日</span></p>
<p>風雪送餘運，無妨時已和。<br/>
    梅柳夾門植，一條有佳花。<br/>
    我唱爾言得，酒中適何多！<br/>
    未能明多少，章山有奇歌。</p>
<p><br/>
<span class="style15">四時</span></p>
<p>春水滿四澤，夏雲多奇峰。<br/>
    秋月揚明暉，冬嶺秀孤松。</p>
</div>

<!-- end .main --></div>
<!-- end #main --></div>

</div>



</body></html>
